<!DOCTYPE html>
<html lang="en">

<head>
	<meta charset="utf-8">
	<meta name="viewport" content="width=device-width, initial-scale=1, shrink-to-fit=no">

	<!-- Font -->
	<link href="https://fonts.googleapis.com/css?family=Open+Sans:400,600%7CUbuntu:300,400,500,700" rel="stylesheet">

	<!-- CSS -->
	<link rel="stylesheet" href="css/bootstrap-reboot.min.css">
	<link rel="stylesheet" href="css/bootstrap-grid.min.css">
	<link rel="stylesheet" href="css/owl.carousel.min.css">
	<link rel="stylesheet" href="css/jquery.mCustomScrollbar.min.css">
	<link rel="stylesheet" href="css/nouislider.min.css">
	<link rel="stylesheet" href="css/ionicons.min.css">
	<link rel="stylesheet" href="css/plyr.css">
	<link rel="stylesheet" href="css/photoswipe.css">
	<link rel="stylesheet" href="css/default-skin.css">
	<link rel="stylesheet" href="css/main.css">

	<!-- Favicons -->
	<link rel="icon" type="image/png" href="icon/favicon-32x32.png" sizes="32x32">
	<link rel="apple-touch-icon" href="icon/favicon-32x32.png">
	<link rel="apple-touch-icon" sizes="72x72" href="icon/apple-touch-icon-72x72.png">
	<link rel="apple-touch-icon" sizes="114x114" href="icon/apple-touch-icon-114x114.png">
	<link rel="apple-touch-icon" sizes="144x144" href="icon/apple-touch-icon-144x144.png">

	<meta name="description" content="">
	<meta name="keywords" content="">
	<meta name="author" content="Dmitry Volkov">
	<title>Movies and Books</title>

</head>
<body class="body">
	
	<!-- header -->
	<header class="header">
		<div class="header__wrap">
			<div class="container">
				<div class="row container">
					<div class="col-12">
						<div class="header__content">

							<!-- header nav -->
							<ul class="header__nav">
							<!-- dropdown -->
								<li class="header__nav-item">
								<a class="dropdown-toggle header__nav-link" href="index.html">Home</a>
								</li>
								<!-- end dropdown -->
								<li class="header__nav-item">
									<a href="about.html" class="header__nav-link">How To Watch</a>
								</li>
								<li class="header__nav-item">
									<a href="book.html" class="header__nav-link">Books</a>
								</li>
							</ul>
							<!-- end header nav -->


							<!-- header menu btn -->
							<button class="header__btn" type="button">
								<span></span>
								<span></span>
								<span></span>
							</button>
							<!-- end header menu btn -->
						</div>
					</div>
				</div>
			</div>
		</div>

	</header>
	<!-- end header -->

	<!-- home -->
    <section class="container home">
		<div class="row container">
			<div class="col-12">
				<div class="home-content">
					<h1 class="home__title select-text">
                        ( ၁ ) ဘဝတစ်လွှာ<br><br>

ဘဝဟူသည်ကို သစ်ရွက်နှင့် ပမာပုံခိုင်း၍
ရိုင်းစတမ်းဆိုပါလျှင်
တစ်ရိုးတံအလွှာငယ် တစ်ဆယ်မကနှင့်
ကြွယ်လှသော စိန်ပန်းရွက်နှယ် ဘဝမျိုးလည်း ရှိသည်။
တစ်ညှာတွင် တစ်လွှာရှိ၍ ဤတစ်လွှာပင်တစ်ရွက်မည်သော
ညောင်ရွက်ကဲ့သို့ ဘဝမျိုးလည်း ရှိပါ၏။
ခိုင်နှင့် ကျွန်တော်ဘဝမှာမူ
နှစ်လွှာပေါင်းမှ တစ်ရွက်ဖြစ်ရသည့်
စွယ်တော်ရွက်ပမာသာ ဖြစ်ခဲ့ရသည်။
တစ်လွှာကြွေခဲ့လေပြီမင် တစ်ရွက်မမည်လေတော့သော
အထီးကျန် ဤဘဝဝယ် ...
<br><br>
“ချစ်ရိပ်ပွင့်ကို
လုလင့်ဘာသာ
ပျူငှာဆန်းဆို
လွမ်းလိုလိုနှင့်
သံချိုမြမြ
နှမပြာဝင်း နေရစ်မင်းဟု ...”
<br><br>
နှမပြောဝင်း နေရစ်မင်းဟု .. နေရစ်မင်းဟု .. နေရစ်မင်းဟု ...
ကျွန်တော့်ရင်တွင် ဟိုတောင်ယံမှ ရိုက်ခတ်တုံ့ပြန်လာသော ဥဩငှက်၏ နွေတေးပမာ ဤကဗျာ၏
နောက်ဆုံးစာပုဒ်များ ပဲ့တင်ထပ်နေသည်။
စာပေ၊ ကဗျာ၊ လင်္ကာကို မြတ်နိုးရကောင်းမှန်း သိစ။ စာပေ၊ ကဗျာ၊ လင်္ကာကို မြတ်နိုးရ
ကောင်းမှန်း သိသော်လည်း စာပေ၊ လင်္ကာ၊ ကဗျာဆိုသည်မှာ သမုဒယသစ္စာ အရင်းတည်၍ ဒုက္ခသစ္စာ
ကြွင်းလေသည်သော ဘဝလမ်းဌာနေ၌ သောကဝဋ်ကြိုး နှောင်ပတ်ချည်မိလေရာမှ ပေါက်ဖွားခြင်းကို ရှင်းလင်း
မသိစဉ် သမယ ဟိုစဉ်ကာလများကတည်းက “ ရှင်အဂ္ဂသမာဓိ ”၏ နေမိဘုံခန်းပျို့ "လာ
ဤစာပိုဒ်များကို အကြောင်းမဲ့တ,သ အကြိမ်ကြိမ် နှုတ်မှ ခုံခုံမင်မင် စိတ်ကူးယဉ် ရေရွတ်ခဲ့ဖူးသည်။
ယခုမူ နှုတ်မှ မရွတ်သာ။ ရင်မှာသာ ပဲ့တင်ထပ်ရသော ဤကဗျာသည် ခိုင့်အတွက် ဖြစ်ရပါလေ
ပြီကော ...။
“ မောင့်ကို ခွင့်လွှတ်ပါလေ ခိုင်၊ နောင်ဘဝဆိုသည်လည်း ရှိပါစေ ခိုင် ...။ ဘဝတို့ အကြိမ်ကြိမ်
ပြန်လည်ဖွားမြောက်လေသော သံသရာဆိုသည်နှင့် သံသရာ၌ ပြန်လည်တွေ့ဆုံတတ်သော ရေစက်
ဆိုသည်လည်း ရှိပါစေ ခိုင်
သံသရာလမ်းဘုံဘဝ ကွန်းထောက်တစ်စခန်းမှာ ရေစက်အဟုန်ကြောင့် ခိုင်နှင့် မောင်
ပြန်တွေ့ဆုံလျှင် ... မောင့်ကို ခွင့်လွှတ်နိုင်ပါစေ ခိုင် ..”
မရှိတော့ပြီဖြစ်၍ မကြားနိုင်လေသူတစ်ဦးကို စကားဆိုသူတစ်ဦးအား ရူးသွပ်သူဟု ဆိုကြပါလေ။
ဆိုကြစမ်းပါလေ။ ကျွန်တော်သည် ရူးသွပ်နေသူတစ်ဦး အမှန်ဖြစ်ပါ၏။ အကြောင်းမှာ အထက်ပါ ကျွန်တော်
စကားတို့ကို ချစ်လှစွာသော ခိုင်တစ်ယောက် မကြားနိုင်တော့ပါလေ ...။ ကျွန်တော် မည်မျှကြားစေချင်ဦးတော့၊
ချစ်သောခိုင် မကြားနိုင်တော့ပါလေ။
ခိုင်မကြားနိုင်မှန်း သိလျက်နှင့် ...
နှမပြောဝင်း၊ နေရစ်မင်းဟု ...” ဤစကားကို ကျွန်တော်မှတ်မှ မရေရွတ်ရဲ၊ ရေရွတ်ခဲ့သော်
မမြင်နိုင်သော တောင်လေရူးသည် မသိနိုင်သည့် နွေတိမ်ခိုးတို့ နောက်ဆွယ်ရှိ ဝိညာဉ်လောက၏ မှောင်ခိုးရိပ်မှ
ဆိတ်ဆိတ်သုဉ်းသုဉ်း ရပ်နေရလေရမည့် ခိုင့်ဆီ သယ်ဆောင်သွားသည် ဆိုပါစို့။
ခိုင် အထင်မလွဲစေလိုပါ ...။
“နှမပြောဝင်း၊ နေရစ်မင်း ...”ဟု ကျွန်တော်မပြောရက်ပါ။ တတ်နိုင်လျှင် မပြောချင်ပါ။
နွေ၏ပင်အိုကို စွန့်ခွာမြေသက် လေထက်ပါလေသူ ရွက်ဝါတို့အား ပင်အိုသည် နှုတ်ဆက်စကား
မဆိုနိုင်သကဲ့သို့ ကျွန်တော်လည်း မဆိုနိုင်ချင်ပါ။
ခက်သည်မှာ …. ခိုင်သည် ရွက်ဝါမဟုတ်။ ကျွန်တော်သည်လည်း ပင်အိုမဟုတ်။
ကြုံရချက် နာသမျှမှာ ... ရွက်ဝါနှင့် ပင်အိုပမာပင် မရိုင်းသာခဲ့။ ပင်အိုအတွက်မူ ညိုသောရွက်တို့
ကြွေစင်လေလျှင် ပျိုသောရွက်တို့ ဝေလွင်ပေမည်။
နှစ်လွှာပေါင်းမှ တစ်ရွက်ဖြစ်ရသည့် စွယ်တော်ရွက်လျှင် တစ်လွှာကြွေခဲ့ပြီမို့ တစ်ရွက် မမည်လေ သကဲ့သို့ မပြည့်စုံတော့သော အထီးကျန် ဤဘဝဝယ် ဘယ်အချိန်ထိ ရပ်တည်နေရမှန်း မသိနိုင်သည့် ကျွန်တော်နှင့် စာလျှင် ပင်အိုသည် ကံကောင်းလေပါသည်။ ခံစားမှု မရှိ၍လည်း ပို၍ကံကောင်းပါသည်။
ခံစား စံစားမှုရှိသော သုံးပါးလောကဝယ် ... ဒုလ္လဘဟူ၍ အမြင့်မြတ်ဆုံးဆိုသော အတိတ်ကိုလည်း မမေ့။ ပစ္စုပ္ပန်ကိုလည်းသိ။ အနာဂတ်ကိုလည်း ကြိုမြင်တတ်သောလူ ဖြစ်နေရသည့် ကျွန်တော်သည်သာ ကံအဆိုးဆုံး ဖြစ်နေရပါ၏။ လူတစ်ယောက်အနေနှင့် ပိုင်ဆိုင်ထားရသော ထက်မြက်သည့် အာရုံတရားတို့နှင့် ဥပါဒါန် ဖုတ်၊ တစ္ဆေ ခိုအောင်းမှီတွယ်ရာ သက္ကာယဒိဋ္ဌိ မနောစိတ်ဂူ ငါစွဲဟူသည်တို့ကိုပင် မုန်းတီးရ လေမည်လား မပြောတတ်။ ။
* ပတ်ဝန်းကျင်ကိုလည်း မမြင်ချင်၊ မကြားချင်၊ မသိချင်ပါ ခိုင် ...။ အတိတ်ဆိုတာကိုလည်း မေ့ချင်ပါသည် ခိုင် ..။ ပစ္စုပ္ပန်မှာလည်း မောင်မပျော်ပါဘူး ခိုင် ..။ အနာဂတ်ဆိုတာကိုတော့ တွေးမိတိုင်း ကြောက်လန့်မိတယ် မိခိုင်ရယ် ...”
မမြင်ချင်သော်လည်း ပတ်ဝန်းကျင်ကို ကျွန်တော် မြင်နေရသည်။ ။
ကျွန်တော် မြင်နေရသော ပတ်ဝန်းကျင်မှာ လေဝင်တိုင်း ရိုင်းရိုင်းသဲသဲ ဝဲဝဲလွင့်လွင့်၊ ဆင့်ဆင့် ဆက်ဆက် ကြွေသက်နေသော ရွက်ဝါရွှေ မြေခသည့် နွေလရက်ဆည်းဆာရိပ် ပြာရီရီတည်း။ ကျွန်တော် ရပ်တည်နေရာမှာ မြေပုံမို့မို့ အုတ်ဂူမြို့တို့ဖြင့် မြို့ အသရေ မရှိပါလေသော သချိုင်းမြေသာတည်း။
ရွက်ဝါဆိုသည်မှာ ဇာတ်လမ်းဆုံးခန်းတွင် လွမ်းတေးမဆိုဘဲ ငိုပွဲကို ဟန်အမူအရာဖြင့် သယ်ယူ တတ်သည့် ရာသီ၏ ကချေသည်များသာဖြစ်ပါ၏။
ရာသီကချေသည်တို့၏ ငိုပွဲကို အသည်းကြွေလုဖြင့် ရှုမြင်နေရင်း ကျွန်တော်သည်သာ မရဲပါ။
“ ငိုချင်ပါရဲ့ ခိုင် ..။ ဒါပေမယ့် ဆိတ်ငြိမ်တဲ့ ခိုင်ရဲ့ ဝိညာဉ်လောကဟာ မောင့်ရဲ့ ငိုရှိုက်သံ တွေကြောင့် နှောင်းဘဝသောက ပဲ့တင်ချက်နဲ့ မပျက်စီးစေလိုဘူး မိခိုင် ..”
မိခိုင်တစ်ယောက် ဖြစ်ရာဘဝမှာ ငြိမ်းချမ်းနိုင်ပါစေ ...။
“ မောင့်ဘဝတော့ မငြိမ်းချမ်းနိုင်တော့ပါဘူး မိခိုင်ရယ် ..။ မောင့်အပေါ် ခိုင် ချစ်သမျှ၊ ဖြစ်ခဲ့ရတဲ့ အကြောင်းကံဆိုးကို အငြိုးနဲ့ မုန်းမိလေသမျှ မောင့်ဘဝမှာ ငြိမ်းချမ်းရေးဆိုတာ မရှိနိုင်တော့ပါဘူး ခိုင်ရယ်”
သိလျက်နှင့်လေ၊ ချစ်ဝိပါက်ဟု ဆိုများ ဆိုကြပါစေ။ ကျွန်တော် ဖြစ်ရသည်မှာ ကြယ်ကြွေကို လည်ကာကောက်သည့် တစ်ယောက်သော သူရူးပမာသာ ဖြစ်ပါ၏။
ကျွန်တော် ရှာဖွေကောက်သော ကြယ်ကြွေများမှာ မရှိတော့ပြီဖြစ်သော အတိတ်ကာလမှ လွမ်းဆွတ် တမောဖွယ်ရာများသာ ဖြစ်ပါ၏။ ။
ခိုင်နှင့် ကျွန်တော် အတူကျင်လည်ခဲ့ရသည့် အတိတ်ကာလမှာ လွမ်းဆွတ်တမောဖွယ်ရာများသာ ဖြစ်ပါ၏။
<br><br>


(၂) သမုဒယ အရုဏ်ဦး
<br><br>
“ ခိုင် " ဟုခေါ်သော မိန်းကလေးတစ်ဦး ဤလောက၌ ရှိမှန်း စသိသောအချိန်တွင် ကျွန်တော်သည် ၁၁-နှစ်သားသာ ရှိပါသေး၏။ | ထိုနေ့ညနေတွင် နွေ၏ ကြွေသုဉ်းလု နိဂုံးရက်များအတွင်း ဖြစ်ပါသည်။
မိုးမတိုင်ခင် လေဆင်၍ ကောင်းကင်၌ တိမ်ညိုမှိုင်းကာ လေရိုင်းသည် မုန်တိုင်းပမာ တိုက်ခတ်လာနေ၏။
ကျွန်တော်သည် ပီယာနိုရှေ့တွင် စိတ်မပါဘဲ ဂီတသင်ခန်းစာကို လေ့ကျင့်နေရ၏။ စ,စဦးကမူ ပီယာနိုခလုတ်ဖြူဖြူပေါ် နှိပ်၍ အသံသာသာများ ထွက်ပေါ်လာလျှင် ကျွန်တော် ပျော်ရွှင်ခဲ့ဖူးသည်။ ဖေဖေက ဂီတကို သင်ခန်းစာတစ်ရပ်အဖြစ် ကျွန်တော့်အား သင်ပေးသောအခါတွင်မူ ဂီတသင်ခန်းစာသည် ကျွန်တော့် အတွက် ကျောင်းသင်ခန်းစာများပမာ ပင်ပန်းပျင်းရိဖွယ်ဖြစ်လာ၏။
မိုးဦးလေဦးကျဝယ် လျှပ်စီးလက်လျှင် မျက်စိမှိတ်ရင်း ... မိုးခြိမ်းသံကြားလျှင် နားနှစ်ဖက်ကို လက်နှစ်ဖက်ဖြင့် ပိတ်ရင်း အိပ်ယာတွင်း၌ ထိတ်ထိတ်လန့်လန့် နွေးနွေးထွေးထွေး ကွေးနေခြင်းကို ကျွန်တော် တပ်မက်သည်။ ယခုမူ မိုးခြိမ်းသံအား မလွှမ်းနိုင်သော ပီယာနိုကို တီးနေရသဖြင့် ကျွန်တော် စိတ်ပင်ပန်းနေ၏။
ကျွန်တော်သည် သည်းမခံနိုင်သည့်အဆုံး၌ ပီယာနိုခလုတ် အံဖုံးကိုပိတ်ကာ အိမ်ရှေ့ဘက်သို့ ထွက်လာခဲ့သည်။
ကျွန်တော့်မေမေသည် ကျွန်တော့်အား ဆီးကြို ပွေ့ယူသည်။ ။
“ ပီယာနိုမတိုးတော့ဘူးလား၊ မိုးခြိမ်းသံတွေကို ကြောက်တယ် ထင်တယ်၊ မေမေ အခုပဲ သားဆီ လာခဲ့တော့မလို့ ...”
မေမေ့ရင်ခွင်တွင်းသို့ ရောက်သောအခါ ကျွန်တော့်ကိုယ်မှာ နွေးထွေးသွား၍ မိုးခြိမ်းသံနှင့်တကွ မည်သည့်အရာကိုမျှ မကြောက်တော့။
“ မောင် ... မိုးခြိမ်းသံကို မကြောက်ပါဘူး။ ပီယာနိုကိုတော့ မတီးချင်တော့ဘူး မေမေ ... မေမေ မောင့်ကို ပုံပြောပြမလား ...”
မေမေသည် လှိုက်လှဲစွာ ရယ်သည်။ ။
“ သားက မိုးမှ မချုပ်သေးဘဲ ပုံနားထောင်ချင်လို့ ဘယ်ဖြစ်မလဲ၊ မေမေ ညစာပြင်ရဦးမယ်။ သားကြိုက်တယ်ဆိုတဲ့ ဝါးပိုးမျှစ်နဲ့ ပုစွန်ကြောကြီးတွေ ကြော်ထားတယ်။ မောင် ထမင်းစားမြိန်ဦးမယ် "
ကျွန်တော်သည် မေမေ့စကားကြောင့် ဗိုက်တွင်းမှ ဆာလာသည်။ ဝါးပိုးမျှစ်ကလည်း ချိုသည်။ ပုစွန်ကြောကြီးတွေကလည်း ချိုသည်။ ငါးပိုးမျှစ်နှင့် ပုစွန်ကော့သည် အလွန် အရသာရှိ၏။
“ ဟာ .. မေမေပြောတာနဲ့ မောင် ထမင်းစားချင်ပြီ ”
“မောင်ကလည်း စားရမှာပေါ့၊ ကျန်တဲ့ဟင်းတွေက မကျက်သေးဘူး။ မေမေ မြန်မြန်ချက်လိုက်မယ်။ မောင် ဖေဖေဆီသွား ” ။
ကျွန်တော်သည် စာကြည့်ခန်းရှိ ဖေဆီသို့ ထွက်ခဲ့သည်။ ဖေဖေက ငါးလက်မခန့်ထူသော စာအုပ်ကို ဖတ်နေသည်။
“ မောင်ဘာလာလုပ်တာလဲ၊ ပီယာနိုလက်ဆင် ပြီးပြီလား ” ဖေဖေသည် မျက်မှန်ကို မ,၍ ကျွန်တော့်အား ကြည့်ရင်းမေးသည်။ “ ပြီးပါပြီ ဖေဖေ။ ကျွန်တော့်ကို ပုံပြောမလား ...” ဖေဖေက ရယ်သည်။
“ မောင်က ကလေးမှ မဟုတ်ဘဲ။ ဖေဖေက ပုံပြောရမှာလား ...”
ဤစကားကို ပြောရိုးပြောစဉ်မို့သာ ပြောသည်။ ဖေဖေသည် ပုံပြောရန် အဆင်သင့်ဖြစ်နေသည်။ ဖေဖေက ကျွန်တော့်အား သူပြောပြဖူးသည့် မဆုံးသေးသော (မွန်တီခရစ္စတိုမြို့စား) ပုံပြင်က စပြောသည်။
ထိုအခိုက်တွင်ပင် အိမ်ရှေ့တံခါးဝမှ ဆူဆူညံညံအသံများ ကြားရသည်။ ဖေဖေနှင့် ကျွန်တော်သည် အိမ်ရှေ့သို့ ထွက်လာခဲ့သည်။
အိမ်ဝ၌ မေမေရောက်နှင့်ပြီ။ ခေါက်တံခါးအပြင်ဘက်၌ လူသုံးဦး ထီးကိုယ်စီဖြင့် ရပ်နေကြသည်။ ရပ်နေသည်ဆို၍ ငြိမ်သက်စွာရှိနေသည်ဟု မဆိုလို။ သူတို့အားလုံးမှာ အရေးကြီးသော ဟန်အမူအယာရှိသည်။ ကျွန်တော်တို့အား လာ၍အနှောက်အယှက်ပေးမိသည့်အတွက် အားနာကြောင်းလည်း ထင်ရှားနေသည်။
“ ဘာကိစ္စလဲကွဲ ...” မေမေက စတင်မေးလိုက်သည်။ " ဪ .. ကျွန်တော်တို့ ဟိုဘက်က နောက်ပြောင်းလာတဲ့ တရာသူကြီးအိမ်ကပါ ...”
လူသုံးဦးအနက် အသက်လေးဆယ်ခန့်ရှိ အသားညိုညို ကတုံးဆံတောက်နှင့် ယောက်ျားတစ်ဦးက ဆိုသည်။
“ တရားသူကြီးအိမ်ကလား ... မြရေ ... တံခါးဖွင့်ပေးလိုက်ပါ "
ဖေဖေကပြောသဖြင့် မေမေသည် ခေါက်တံခါးကို ဖွင့်ပေးလိုက်သည်။ သို့ရာတွင် သူတို့က အိမ်တွင်းသို့ မဝင်။ ကတုံးဆံတောက်နှင့်လူကသာ ရိုသေစွာ ဆက်ပြောသည်။
“ ဆရာကြီးတို့ကို လာအနှောက်အယှက်ပေးမိလား မသိဘူး။ ဒါပေမယ့် တရားသူကြီး သမီးလေး တစ်ယောက် ပျောက်သွားလို့ လာစုံ စမ်းတာပါ”
ဖေဖေ၊ မေမေနှင့် ကျွန်တော်တို့သည် တစ်ဦးမျက်နှာ တစ်ဦးကြည့်လိုက်မိကြသည်။ ထို့နောက် ဖေဖေက အဖြေအစား မေးခွန်းတစ်ခု ပြန်ထုတ်သည်။ ။
“ တရားသူကြီးသမီးက ဘယ်အရွယ်လောက်ရှိသလဲ ” “ ကိုးနှစ်သမီးလောက် ရှိပါပြီ ..” “ဆရာကြီးတော့ မတွေ့မိဘူး၊ ဒါပေမယ့် မြရေ တွေ့မိလား၊ သားကော တွေ့မိသလား ” ဖေဖေက မေမေနှင့် ကျွန်တော်ဘက်သို့လှည့်၍ ပြန်မေးသည်။ မေမေနှင့် ကျွန်တော်က ပြိုင်တူခေါင်းခါပြသည်။ ဖေဖေသည် သူတို့ဘက်သို့ လှည့်၍ ပြန်မေးပြန်သည်။ ။ “ နေပါဦး ... ဘယ်အချိန်က ဘယ်လိုပျောက်သွားတာလဲ ”
“ အဲဒါတော့ ကျွန်တော်တို့လည်း မသိဘူး။ ကလေးက ဒီလိုပဲ၊ တစ်ခါတစ်လေ ဒီလိုပဲ လျှောက်ထွက် သွားတတ်တယ်။ ဒီဘက်ခြံထဲများ ရောက်နေမလားလို့ ကျွန်တော်တို့ လိုက်ရှာတာပဲ”
“ အေးလေ ... ဆရာကြီးတို့တော့ မတွေ့မိဘူး။ နေဦး၊ ကျန်တဲ့လူတွေ မေးကြည့်လိုက်ဦးမယ် "
ဖေဖေသည် အိမ်ရှိ အစေခံအားလုံးကို ခေါ်၍ စစ်မေးသည်။ မည်သူကမျှ တရားသူကြီးသမီးလေးကို တွေ့ သည်ဟု မဆိုကြ။
လူသုံးဦးသည် တစ်ယောက်မျက်နှာ တစ်ယောက်ကြည့်ကြပြီး ...
“ ဒီလိုဆိုရင်တော့ ဘယ်ထွက်သွားတယ် မသိဘူး။ ကျေးဇူးတင်ပါတယ် ဆရာကြီးရယ်၊ ကျွန်တော်တို့ လိုက်ရှာလိုက်ဦးမယ် "ဟု ဆို၍ ထွက်ခွာရန်ပြင်သည်။
“ အို . နေကြဦးလေ၊ အိမ်နီးနားချင်းတွေပဲ၊ ဆရာကြီးတို့လည်း လိုက်ကူရှာပေးမှာပေါ့ ..။ ဟေ့ ဖိုးခင်နဲ့ မောင်ညို လိုက်ခဲ့ကြစမ်း ..။ ထီးတွေ မိုးကာတွေလည်း ယူခဲ့”
ကျွန်တော်တို့၏ ဒရိုင်ဘာ ကိုဖိုးခင်နှင့် ထမင်းချက် ကိုမောင်ညိုတို့သည် ဖေဖေအမိန့်အတိုင်း အိမ်အတွင်းသို့ ပြေးဝင်၍ မိုးကာနှင့် ထီးများကို ယူလာကြသည်။ ။
ဖေဖေက မိုးကာအင်္ကျီ ဝတ်နေခိုက် ကျွန်တော်က ဝင်ပြောသည်။ “ ဦးလေး ... ကိုဖိုးခင်၊ မောင်မိုးကလည်း သွားယူဗျာ ... ။ မောင်လည်း လိုက်မယ် " ဖေဖေသည် ထုံးစံအတိုင်း ကျွန်တော်အား ပြုံးပြုံးကြည့်၍ ခေါင်းခါရင်း တားမြစ်သည်။ “ မောင်မလိုက်ပါနဲ့ ... နေခဲ့ပါ...။ မိုးရွာကြီးထဲ အအေးမိနေပါဦးမယ် "
ဖေဖေသည် ကျွန်တော့်ကို အလိုလိုက်မြဲဖြစ်သည်။ အလိုလိုက်သော ဖေဖေက တားမြစ်သောအခါ နာခံရမည်ကိုလည်း ကျွန်တော် နားလည်သည်။ ထို့ကြောင့် ကျွန်တော် ဘာမျှဆက်မပြောတော့ဘဲ ငြိမ်နေလိုက်သည်။ ။
ဖေဖေက ဝါတာပရု(ဖ်) ဖော့ဦးထုပ်ကိုဆောင်းရင်း စုံစမ်းသည်။ “ ဒါထက် တရားသူကြီးမင်းရော ရှိရဲ့လား ...” ကတုံးဆံတောက်နှင့်လူကပင် ပြန်ဖြေသည်။ “ တရားသူကြီးမင်းက ရန်ကုန်ဘက် ကိစ္စရှိလို့ ထွက်သွားတယ်။ သင်္ဘော မဆိုက်သေးဘူး
ဖေဖေသည် ရှေ့ဆက်မမေးတော့ဘဲ “ ကဲ .. လာကြ၊ လာကြ ”ဟု ခေါ်၍ ရှေ့မှ ခေါင်းဆောင် ထွက်သွားသည်။ ။
ကျွန်တော်က မိုးပေါက်များ မြေပြင်သို့ ပြင်းထန်စွာ ကျဆင်းလျက်ရှိသည့် ခြံတွင်းမှ ဖေဖေတို့လူသိုက် ပျောက်သွားသည်အထိ ငေးကြည့်နေမိသည်။
“ကဲ ... မောင် ... ဝင်လေ မေမေ တံခါးပိတ်တော့မယ် " မေမေက ဆိုသည်ကို ကျွန်တော်က ပြန်တောင်းပန်သည်။ “ နေပါဦး မေမေရာ ... ဖေဖေတို့ ပြန်လာတဲ့အထိ စောင့်ရအောင် " “ ဟဲ့ လူလေးရဲ့ ... လူပျောက်ရှာတယ်ဆိုတာ ဘယ်အချိန်ပြန်လာမှန်းမသိဘူး၊ လာကွယ် ... ဝင်ပါ” ကျွန်တော်သည် မကျေမနပ်နှင့် မေမေနှင့်အတူ အိမ်ထဲသို့ ဝင်ခဲ့သည်။ “ ကောင်မလေးက ဘာဖြစ်လို့ ပျောက်သွားရတာလဲ ” “ မေမေ ဘယ်လိုလုပ်သိမလဲ မောင်ရ .. မေမေလည်း အခုမှ ကြားရတာပဲဥစ္စာ " “ ကောင်မလေးက မိုးရေလျှောက်ချိုးတာလားမှ မသိတာဘဲ " “ မိုးရေလျှောက်ချိုးတာဆိုရင် ဝေးဝေးလံလံ ဘယ်သွားပါ့မလဲ ” ကျွန်တော်က ပြုံးရယ်လိုက်သည်။ “ မေမေ ဘယ်လိုလုပ်သိလဲ ” “ ဟဲ့ ... မောင်လည်း မိုးရေလျှောက်ချိုးဖူးတာပဲ မဟုတ်လား၊ ဘယ်တုန်းက ဝေးဝေးသွားဖူးလို့လဲ " မေမေ့စကားသံကြောင့် ကျွန်တော် ပို၍သဘောကျသွားသည်။
“ ဟော .. မေမေက သိပ်အတာပဲ။ မောင်က သွားတာမှ အဝေးကြီးသွားတာ၊ ကျိုက်ဗောဓိကုန်း ဟိုဘက်တောင် ရောက်သေးတယ် "
မေမေသည် မျက်လုံးပြူးသွားသည်။ ထို့နောက် မျက်နှာထန်ချင်ယောင်ပြု၍ အသံမမာဘဲ ကြိမ်းသည်။ “ ကြည့်စမ်း ... ပေါ်ပြီ။ မောင် နောက်ဘယ်တော့မှ မိုးရေထွက်မချိုးရတော့ဘူး”
“ မောင်က အလကားပြောတာပါ.. ဟိုဂါတ်တဲဝင်းထဲအထိလောက်ပဲ ရောက်ပါတယ်။ အဲဒါတောင် ကိုမောင်ညိုကြီး လိုက်လိုက်ခေါ်လို့ ပြန်ပြန်လာခဲ့ရတာ မေမေသိရဲ့ သားနဲ့ ..”
မေမေသည် ခေါင်းခါရင်း ကျွန်တော့်ကို စိတ်ဆိုးဟန်မပါဘဲ မျက်စောင်းထိုးသည်။ “ မောင် သိပ်တတ်နိုင်တာပဲ ... ခုတစ်မျိုး တော်ကြာတစ်မျိုး။ ကဲ ... လာပါ။ မီးဖိုထဲ လိုက်ခဲ့ ”
ကျွန်တော်သည် မေမေနှင့်အတူ မီးဖိုထဲ လိုက်ခဲ့သည်။
မီးဖိုခန်းအတွင်း၌ ဒေါ်စာဥကြီးသည် ဟင်းအိုးများဖြင့် အလုပ်ရှုပ်နေသည်။ မမေစန်းက ဆေးကြော ပြီးသား ပန်းကန်များကို ရေသုတ်နေသည်။
“ သားဆာရင် စားမလား “ ဖေဖေပြန်လာမှ အတူတူစားပါ့ မယ်။ ဟိုကောင်မလေး ... တွေ့လား၊ မတွေ့လားမှ မသိဘဲ " “ ကောင်မလေးတွေ့တာ မတွေ့တာနဲ့ .. ငါ့သားနဲ့ ဘာဆိုင်လို့လဲ ...” “ မောင်သိချင်လို့ပါ”
မေမေသည် ဖေဖေပြန်လာလျှင် အဆင်သင့် ထမင်းစားနိုင်ရန် မမေစန်းကို ကြီးကြပ်ညွှန်ကြားနေခိုက် ကျွန်တော်က ဒေါ်စာဥကြီးနားသို့ ကပ်သွားသည်။ ။
ကျွန်တော့် ဒေါ်စာဥကြီးသည် အသားဖြူဖြူ ဝဝဖိုင့်ဖိုင့်နှင့် ဖိုးဝရုပ်ကြီးလို ချစ်စရာကြီးဖြစ်သည်။ သူ့အနီးသို့ ကျွန်တော် ကပ်သွားသောအခါ ဒေါ်စာဥကြီးသည် တစ်ချက်ပြုံးပြ၍ အလိုက်သိစွာ ဒယ်အိုးတွင်းမှ ပုစွန်ကော့ကြီးသုံးလေးကောင်ကို ဆယ်ပေးသည်။
“ ပူတယ်နော် မောင် ... မှုတ်ပြီးစား ” ။ ကျွန်တော်သည် ဒေါ်စာဥကြီးပေးသော ပုစွန်များကို မစားသေးဘဲ စကားပြောမိသည်။ “ ဒေါ်လေး ... ဟိုဘက်အိမ်က တရားသူကြီးသမီးလေး ပျောက်သွားလို့တဲ့ "
ဒေါ်စာဥကြီးသည် “ အင်း ... အင်း "ဟု ဆိုကာ သူ့လက်မောင်းတုတ်တုတ်တွဲတွဲကြီးများ လှုပ်ခါ ယမ်းအောင် မျှစ်နှင့် ပုစွန်ကို အားရပါးရ လှော်မွှေကြော်ချက်နေသည်။
“ အခု .. အဲဒီကောင်မလေးကို ရှာဖို့ ဖေဖေရော ဦးလေးကိုဖိုးခင်ရော၊ ကိုမောင်ညိုကြီးရော လိုက်သွားကြတယ် ” ၊
“ အင်း ... အင်း " ဒေါ်စာဥကြီးသည် သူ့လက်မောင်းသားကြီးလှုပ်အောင် ဆက်၍ကြော်လှော်နေသည်။ “ ကောင်မလေးက ကိုးနှစ်သမီးပဲ ရှိသေးတယ်တဲ့ ... သိလားဗျ “ အင်း ... အင်း "
ဒေါ်စာဥကြီးသည် အင်းအင်းသာ လိုက်၍ သူ့လက်မောင်းကြီးများက တလှုပ်လှုပ်ဖြင့် ဆက်လက် ကြော်မြဲကြော်နေသည်။
“ ဒေါ်လေးကလည်း အင်းအင်းပဲ လုပ်နေ၊ မောင်ပြောတာ နားထောင်ပါဦး " ဒေါ်စာဥကြီးသည် အကြော်မပျက်။ သို့ရာတွင် ကျွန်တော့်ကို ပြုံးချိုစွာကြည့်၍ ပြန်ပြောသည်။
“ ဒေါ်လေးနားထောင်နေပါတယ်။ ကောင်မလေး ပျောက်သွားတယ်။ ဆရာကြီးတို့ လိုက်ရှာကြတယ်။ အင်းလေ ... အဲဒါဘာဖြစ်လဲ ”
ကျွန်တော်သည် ဒေါ်စာဥကြီးနားနား ကပ်သွား၍ ပြောသည်။ ။
“ ကောင်မလေးကို ဗသျှူးခေါင်းဖြတ် ဖမ်းသွားလားမသိဘူး။ ဒါပေမယ့် ဒေါ်လေးပဲ ပြောတာပဲ၊ ဗသျှူးခေါင်းဖြတ်က သဇင်ပန်းပန်ထားတဲ့သူမှ ဖြတ်တယ်ဆို၊ အခု သဇင်ပန်း မပေါ်သေးဘူး၊ ဒီတော့ ကောင်မလေးကို ဗသျှူးခေါင်းဖြတ် ...”
ကျွန်တော့်စကား မဆုံးလိုက်ရ၊ ဒေါ်စာဥကြီးသည် ယောက်မကြီးကို လွှတ်ချလိုက်သည်။ မျက်လုံးကြီး ပြူး၍ ဟိုကြည့်၊သည်ကြည့်လုပ်သည်။
ဖေဖေနှင့် မေမေသည် ကလေးများအား ခြောက်လှန့်သည်ကို မကြိုက်။ သို့ရာတွင် ဒေါ်စာဥကြီးသည် ကျွန်တော့်ကို ထန်းပင်လောက်ရှိသော တစ္ဆေကြီးများအကြောင်း၊ နားရွက်ကြီးများကို စောင်ပမာ ဖက်၍ ခြုံ အိပ်တတ်သော သဘက်ကြီးများအကြောင်း၊ ဒီဇင်ဘာလ သဇင်ပန်းများပွင့်လျှင် သဇင်ပန်းပန်သူကို လိုက်၍
ခေါင်းဖြတ်တတ်သော ဗသျှူးခေါင်းဖြတ်များအကြောင်း စသည်ဖြင့် မဟုတ်ကဟုတ်က ကြောက်စရာအစုံကို ပြောပြတတ်သည်။ ပြောပြပြီးတိုင်းလည်း ကျွန်တော့်ကို နှုတ်ပိတ်တတ်သည်။
“ မောင် ဒေါ်လေးပြောတာတွေကို ဆရာကြီးနဲ့ မမမြကို ပြန်မပြောနဲ့နော်၊ ပြီးတော့ ကိုကို့ ကိုလည်း မပြောရဘူး။ ပြန်ပြောရင် နောက် အဲဒီအကြောင်းတွေ ဘယ်တော့မှ ဒေါ်လေး မပြောတော့ဘူး”
ဤသည်ကား ကျွန်တော်နှင့် ဒေါ်စာဥကြီးတို့၏ နားလည်မှုစာချုပ်ဖြစ်သည်။ ယခု ကျွန်တော်က ဗးခေါင်းဖြတ်အကြောင်း တိုးတိုးပင်ပြောသော်လည်း ဒေါ်စာဥကြီးသည် ထိတ်လန့်၍ ဟိုဟိုဒီဒီ ကြည့်မိခြင်း ဖြစ်သည်။ ကံအားလျော်စွာ မေမေသည် ခပ်လှမ်းလှမ်း၌ မမေစန်းနှင့်အတူ အလုပ်များနေသည်။ ။
စာကြီးသည် သူ့ပါးဖောင်းဖောင်းကြီးနှင့် နှုတ်ခမ်းဖောင်းဖောင်းကြီးများကို ဘရိတ်ထိန်း၍ ခန္ဓာကိုယ်နှင့် မလိုက်အောင် တိုးသည့်လေသံနှင့် ပြောပြ၏။
“ ကောင်မလေးကို ဗသျှူးခေါင်းဖြတ် ခေါ်သွားတာ မဟုတ်ဘူး။ ဒီအချိန် ဗသျှူးခေါင်းဖြတ် မပေါ်သေးဘူး .. ဥစ္စာစောင့် ခေါ်သွားတာလားမှ မသိဘဲ ”
ကျွန်တော်သည် ဒေါ်စာကြီး၏ အသစ်အဆန်းဖြစ်သည့် ဥစ္စာစောင့် ဆိုသောစကားကြောင့် စိတ်ဝင်စားသွားသည်။
“ ဒေါ်လေး အဲဒီ ... ဥစ် ... ဘာဒင်း ” “ ဥစ္စာစောင့် ... ဥစ္စာစောင့် ” “ အဲဒီ .. ဥစ္စာစောင့်ဆိုတာ ဘာလဲ " ဒေါ်စာဥကြီးသည် လေသံကို ဒယ်အိုးထဲမှ ဆီပွက်သံထက်ပင် တိုး၍ပြောသည်။
“ ဥစ္စာစောင့်ဆိုတာ လူမဟုတ်ဘူး။ သရဲလည်း မဟုတ်ဘူး ..။ ယောက်ျားလည်း မဟုတ်ဘူး။ မိန်းမ ... ပြီးတော့ သိပ်ချောတယ် ...”
“ လူမဟုတ်ဘူး၊ သရဲလည်း မဟုတ်ဘူး၊ ယောက်ျားလည်းမဟုတ်ဘူး၊ ပြီးတော့ သိပ်ချောတယ်။ သူက ဘာလို့ ကောင်မလေးကို ခေါ်သွားရမှာလဲ "
ထိုစဉ် မေမေသည် တစ်ဖက်ထမင်းစားခန်းမှ ထွက်လာသည်။ ဒေါ်စာဥကြီးသည် ကပျာကယာ ယောက်မကြီးကို ကိုင်၍ မျှစ်ဆက်ကြော်သည်။ ကြော်ရင်းလည်း ကျွန်တော့်ကို ပြောသည်။ ။
“ မောင် ... ဒေါ်လေးတို့ပြောတာတွေ ဆရာကြီးကို ပြန်မပြောရဘူး၊ မမမြကိုလည်း မပြောရဘူး။ ကိုကို့ ကိုလည်း မပြောရဘူး”
“ အင်းပါ ဒေါ်လေးရာ ... မောင်ဘယ်တုန်းက ပြောဖူးလို့လဲ "
“ အေးအေး ... ပြန်မပြောနဲ့ ကြားလား။ ဒေါ်လေး မောင့် ကို ဥစ္စာစောင့်အကြောင်းရယ်။ ပြီးတော့ ကပ်ကြီးသုံးပါးတိုက်တဲ့အကြောင်းရယ် ပြောပြဦးမယ် " ။
မေမေသည် ကျွန်တော့်အနီးသို့ ရောက်လာသည်။ ဒေါ်စာဥကြီးက မှင်ဟန်မပျက်ဘဲ တရှဲရှဲနှင့် မျှစ်ဆက်ကြော်သည်။ ကျွန်တော်ကလည်း ကတိရှိသည်နှင့်အညီ ဘာမျှအထွေအထူးမပြောခဲ့ဟန် အတန် အေးနေပြီဖြစ်သော ပုစွန်ကြော်များကို မှင်သေသေဖြင့် စားနေသည်။
မေမေသည် ကျွန်တော့်ပုခုံးကို အသာပုတ်၍ ပြုံးချိုစွာဖြင့် ဆိုသည်။
“မောင် မလှပလာကို အသာပုတ်စားနေသည်။ ဘာမျှအ
“ မောင် မဆာသေးပါဘူး၊ ဒေါ်စာဥကြီးနဲ့ စကားပြောနေတာပါ " “ စာဥနဲ့ ငါသား ဘာတွေပြောနေကြသလဲ ...” ဒေါ်စာဥကြီးသည် ကျွန်တော့်ကို ထိတ်လန့်တကြား မော့ကြည့်ရှာသည်။ “ ဒေါ်လေးက ကျွန်တော့်ကို ဟို ... ဥစ် .. ဥစ် ... ဒေါ်လေး ဘာတဲ့ ” ဒေါ်စာဥကြီးသည် မေမေ့ဘက်သို့ ဖျာပျာသလဲ လှည့်၍ဖြေသည်။
“ မောင်က နေ့ခင်းစာ ဘာစားရမလဲလို့ ဟို .. အုန်း ... အုန်း အဲ ... ပေါင်မုန့်အုန်းနို့ဆမ်း ကျွေးမယ်လို့ ပြောတာ " ။
ကျွန်တော်သည် ဒေါ်စာဥကြီးကို စိတ်မချမ်းသာအောင် စ,ခဲ့ရသဖြင့် စိတ်ကျေနပ်သောကြောင့် အိမ်ရှေ့ခန်းသို့ ထွက်လာသည်။
ကျွန်တော် အိမ်ရှေ့သို့ ရောက်သောအခါ အဆင်သင့်ပင် ဖေဖေတို့လည်း ပြန်ရောက်လာသည်။ ဖေဖေတို့အသံ ကြားရသဖြင့် မေမေလည်း ထွက်လာခဲ့သည်။
မေမေ တံခါးဖွင့် ပေးအပြီး၌ ဖေဖေက ဆို၏။ “ မြရေ .... ကိုကို့ ဆေးသေတ္တာ ပေးကွယ် ...” “ ဘာလဲကိုကို၊ ကောင်မလေး ပြန်တွေ့ခဲ့ပလား ” “ တွေ့ခဲ့တယ်၊ ဟို ... ကျိုက်ဗောဓိကုန်းနားမှာ ”
မေမေသည် ကျွန်တော့်အား မသိမသာ မျက်စောင်းထိုးပြ၍ ဆေးသေတ္တာ သွားယူသည်။ ကျွန်တော်သည် စိုးရိမ်တကြီးဖြင့် ဖေဖေနား ကပ်သွားမိသည်။ ။
“ ဖေဖေ .. ကောင်မလေး ခေါင်းမပြတ်ဘူး မဟုတ်လား ...”
ဖေဖေက ကျွန်တော့်အား မျက်မှောင်ကြုတ်ကြည့်သည်။ ကျွန်တော်ကလည်း စကားမှားသွားမှန်း သတိပြုမိ၏။
“ ကောင်မလေးက ဘာလို့ ခေါင်းပြတ်ရမှာလဲ ...” ရုတ်တရက် ကျွန်တော် ဖြေစရာမရှိ။
ကျွန်တော့်ဖေဖေသည် ဆရာဝန်ကြီးတစ်ဦးပီပီ အရေးထဲတွင် ခေါင်းအေးအေးထား၍ စဉ်းစားနိုင်သူ ဖြစ်သည်။ ထို့ကြောင့်လည်း ကျွန်တော့်စကားအမှားမှ အကြောင်းတရားစုံကို ချက်ချင်း ရိပ်မိသွားသည်။
“ငါသားကို ဗသျှူးခေါင်းပြတ်အကြောင်း ဘယ်သူပြောတာလဲ ” ကျွန်တော် ပြန်မဖြေနိုင်။ သို့ရာတွင် ဖေဖေက နားလည်စွာပြုံး၍ မှတ်ချက်ချသည်။ “ သားကို စာဥပြောတယ် မဟုတ်လား ” ကျွန်တော်သည် ဒေါ်စာဥကြီးကို သစ္စာရှိစွာဖြင့် အဖြေမပေးဘဲ ငြိမ်နေသည်။ ။
ဖေဖေ့ပါးများ နီရဲနေသည်ကိုထောက်၍ အလွန်စိတ်ဆိုးနေကြောင်း သိသည်။ သို့ရာတွင် ကံအားလျော်စွာ အချိန်မီပင် မေမေက ဆေးသေတ္တာကိုယူ၍ ပြန်ရောက်လာသည်။ ဖေဖေသည် ဘာမျှမပြောတော့ဘဲ ဆေးသေတ္တာကိုယူ၍ တစ်ဖက်ခြံသို့ ထွက်ခွာသွားသည်။
ကျွန်တော်က မေမေ့ကို မေးမိသည်။ “ မေမေ ... ကောင်မလေး ဘာဖြစ်လို့လဲ " “ မေမေလည်း ဘယ်သိမလဲ .. မောင်နဲ့ ဒီမှာရှိနေတာပဲ ” ဤသို့ ကျွန်တော်တို့သားအမိ အိမ်တွင်း ပြန်ဝင်လာခဲ့ကြသည်။
ဤအကြိမ်တွင်မူ ကျွန်တော်သည် မီးဖိုထဲသို့ မသွားတော့ဘဲ ထမင်းစားပွဲတွင် ဝင်ထိုင်၍ စဉ်းစား နေမိသည်။ ။
တရားသူကြီးသမီး ကောင်မလေးကို ပြန်တွေ့ခဲ့ပြီ ဆိုသည်။ ဒေါ်စာဥကြီးက ဥစ္စာစောင့် ခေါ်သွားသည်ဟု ဆိုသည်။ ဖေဖေကလည်း ဆေးအိတ်ကို ယူသွားသည်။ ဥစ္စာစောင့်ဆိုတာသည် ကောင်မလေးကို ဘာလုပ်လွှတ်လိုက်သနည်း။
ကျွန်တော့်အတွေးနှင့် ကျွန်တော် ချာချာလည်နေခိုက် ဖေဖေ၊ ကိုမောင်ညိုနှင့် ကိုဖိုးခင်တို့ ပြန်ရောက် လာကြသည်။
ဖေဖေ အပေါ်ထပ်သို့ အဝတ်လဲရန် တက်သွားသည်။ မေမေကလည်း ဒေါ်စာဥကြီးတို့အား ထမင်း ပြင်ရန် ညွှန်ကြားကာ တက်လိုက်သွားသည်။ ။
မမေစန်းက ဒေါ်စာဥကြီး ခူးခပ်ပေးသည်များကို ယူဆောင်သွား၍ ထမင်းပွဲပြင်သည်။ အမြန်အဆန် အဝတ်စားလဲခဲ့သော ကိုမောင်ညိုကလည်း မမေစန်းကို ကူသည်။
ကို မောင်ညိုနှင့် မမေစန်းတို့ ထမင်းပွဲပြင်သည်ကို ကြီးကြပ်ရင်း ဒေါ်စာဥကြီးသည် ကျွန်တော့်အနီးသို့ ကပ်လာသည်။
“ ဒေါ်လေး .. ကောင်မလေးကို ဥစ္စာစောင့်က ဘာလုပ်လွှတ်လိုက်တယ် မသိဘူး” “ ရှူး ... တိုးတိုး၊ မောင်က ဥစ္စာစောင့်အကြောင်း သိပ်သိချင်တယ်လား ” “ သိချင်တာပေါ့ ဒေါ်လေး ” “ သိချင်ရင် ... နက်ဖြန်နေ့ခင်းကျတော့ ဒေါ်လေးအခန်း လာခဲ့ ။ ပြောပြမယ် ”
ဤသို့ ကျွန်တော်တို့ စာချုပ်နေစဉ် အဝတ်အစားလဲပြီး၍ ဖေဖေနှင့် မေမေ ဆင်းလာသည်။ ဖေဖေက စားပွဲထိပ်မှ ထိုင်သည်။ မေမေက ဖေဖေလက်ဝဲဘက် စားပွဲအလယ်၌ ထိုင်သည်။ ဖေဖေနှင့် မျက်နှာ ချင်းဆိုင် အခြားစားပွဲထိပ်တွင် ကျွန်တော် ထိုင်ရသည်။ ကိုကိုရှိလျှင် ကျွန်တော်ထိုင်သောနေရာတွင် ကိုကို ထိုင်သည်။ ထိုအခါ ကျွန်တော်က မေမေ့အနီးတွင်ဖြစ်စေ၊ ဒေါ်စာဥကြီးအနီးတွင်ဖြစ်စေ ထိုင်လေ့ရှိသည်။ ။
ကျွန်တော်တို့ ထမင်းစ စားသည်။
ကျွန်တော်သည် ကျွန်တော် အလွန်ကြိုက်သော ဝါးပိုးမျှစ်နှင့် ပုစွန်ကြော်ကြော်ကို ထမင်းနှင့် မြိန်ရေရှက်ရေ ကုန်းလေးနေခိုက် မေမေက ဖေဖေ့ကို မေးသည်။
“ ကလေးမလေးက ဘာဖြစ်တာတဲ့လဲ ကိုကို ” ၊
ဖေဖေသည် ခဝဲသီးဟင်းချိုကို သောက်နေရာမှ မေမေ့ကို လှမ်းကြည့်သည်။ ရုတ်တရက် မဖြေဘဲ စဉ်းစားသယောင် ငြိမ်နေပြီး ထမင်းတစ်လုပ်ဝါးပြီးမှ ဆို၏။
“ ကိုကိုတော့ အတပ်မပြောနိုင်သေးဘူး။ ဒါပေမယ့် မြကို ကိုကို တစ်ခါပြောပြဖူးတဲ့ စိတ်ရောဂါလို့ ထင်တာပဲ "
မေမေသည် ဖေဖေအား တစ်ချက်စိုက်ကြည့်လိုက်သည်။ ဘာမျှတော့ဆက်မမေး။ ဆက်မေးသူမှာ ကျွန်တော်သာလျှင်ဖြစ်သည်။
“ စိတ်ရောဂါဆိုတာ ဘာလဲ ဖေဖေ” ဖေဖေသည် တွေသွား၏။ ထို့နောက် ထမင်းစားကို ရပ်ကာ အဓိပ္ပါယ်ပြည့်ဝစွာဖြင့် ရှင်းပြ၏။
“ မောင်နားထောင်၊ စာဥလည်း နားထောင်၊ စိတ်ရောဂါဆိုတာ ဖျားတာလည်းမဟုတ်ဘူး၊ နာတာလည်းမဟုတ်ဘူး၊ ဘာမှဖြစ်တာလည်း မဟုတ်ဘူး၊ ဉာဏ်မရှိတဲ့ လူကြီးတွေကြောင့် ကလေးတွေ ဒုက္ခ မရောက်သင့်ဘဲ ရောက်တာကို ခေါ်တာ။ ဒီတော့ စာဥ လောကကြီးမှာ မရှိတဲ့ ဗခေါင်းဖြတ်တို့ ဘာတို့ ဆိုတာတွေ မောင့်ကို မဟုတ်ကဟုတ်က မပြောနဲ့၊ ကြားလား။ အဲ ... ပြောရင်တော့ နင့်ကို လူကြီးတန်မဲ့ စိတ်ရောဂါရတယ်ဆိုပြီး စိတ်ရောဂါကုဆေးရုံ ပို့ပစ်လိုက်မယ် ကြားလား”
ဖေဖေပြောသော စကားအားလုံးကို ကျွန်တော်နားမလည်ပါ။ သို့ရာတွင် ထမင်းကို ဖြောင့်ဖြောင့် မမျိုနိုင်အောင် ဣန္ဒြေပျက်သွားသော ဒေါ်စာဥကြီး၌ လူကြီးတန်မဲ့ စိတ်ရောဂါစွဲကပ်နေပြီလော ...။
ကျွန်တော်သည် ပါးဖောင်းဖောင်းကြီးဖြင့် ချစ်စရာကောင်းသော ဒေါ်စာဥကြီးကို သနားစွာ လှမ်းကြည့်ခိုက် ဒေါ်စာဥကြီးက ထမင်းဝိုင်းမှ ထပြေးသည်။ ကျွန်တော်က အိပဲ့အိပဲ့ လျှပ်တုပ်လှုပ်တုပ်နှင့် ရေစည်ပိုင်းလိမ့်သွားဟန်ရှိသော ဒေါ်စာဥကြီး၏ နောက်ကျောကို ငေးစိုက်ကြည့်နေခိုက် ဖေဖေက ရယ်သည်။
ဖေဖေ ရယ်သဖြင့် ကျွန်တော်က မစိုးရိမ်ဘဲ မေးမိသည်။ “ ဒေါ်စာဥကြီးက တကယ်ပဲ စိတ်ရောဂါရနေသလား ”
ကျွန်တော့်အမေးကြောင့် ဖေဖေသည် ထမင်းသီးအောင် ဆက်ရယ်သည်။
“ မောင့်ဒေါ်လေးက မဟုတ်တာတွေပြောလို့ ဖေဖေက ခြောက်လိုက်တာပါ။ ဗသျှူးခေါင်းဖြတ်တို့၊ သရဲတို့ဆိုတာ လောကမှာ မရှိဘူး။ မောင့်ကို ရင်ခွဲရုံ ဖေဖေ ခေါ်ဖူးသားပဲ၊ သေနေတဲ့လူကို ဖေဖေက ဓားကြီးနဲ့ ခွဲတော့ သူက ဘာပြန်လုပ်နိုင်သလဲ "
“ သေတဲ့လူက ဘာပြန်လုပ်နိုင်မလဲ ”
“ အဲ မောင်သိသားပဲ၊ သေတဲ့လူက ဘာပြန်လုပ်နိုင်သလဲ၊ စာဥက သေတဲ့လူကို တစ္ဆေဖြစ်တယ်၊ ဘာဖြစ်တယ်နဲ့ မဟုတ်ကဟုတ်က ခြောက်တယ်၊ အဲဒီလို မဟုတ်ကဟုတ်ကကို ကြောက်တတ်တဲ့လူကို စိတ်ရောဂါရှိတယ်လို့ ခေါ်တယ် ” ၊
ကျွန်တော်က မေမေ့ကို လှမ်းကြည့်သည်။ မေမေကလည်း ပြုံးပြုံးရယ်ရယ်ဖြင့် ဖေဖေ ပြောသည်ကို ထောက်ခံသည့်ဟန် ခေါင်းညိတ်နေသည်။
ကျွန်တော်သည် ဒေါ်စာဥကြီးကို သနားသွား၏။ ဖေဖေပြောသည့်အတိုင်းဆိုလျှင် ဒေါ်စာဥကြီးသည် မဟုတ်ကဟုတ်က လျှောက်ပြောနေသော စိတ္တဇရောဂါသည် ဖြစ်သည်။ ထို့ကြောင့် ကျွန်တော်သည် ထမင်း စားပြီးသောအခါ ဒေါ်စာဥကြီးအခန်းသို့ သွားသည်။ ဒေါ်စာဥကြီးသည် ခေါင်းကိုက်သည်ဟုဆိုကာ အိပ်ရာ ထဲ၌ စောစောဝင်နေသည်။ ။
“ ဒေါ်လေး ခေါင်းကိုက်နေသလား .... အဲဒါ ဖေဖေပြောတဲ့ စိတ်ရောဂါဖြစ်မှာပဲ၊ ဒေါ်လေးလည်း ဘာလို့ မဟုတ်ကဟုတ်ကတွေ ယုံတာလဲ "
“ ဒေါ်လေးက မဟုတ်ကဟုတ်ကတွေ ပြောတာမဟုတ်ဘူး၊ မောင်ကသာ ဆရာကြီးကို ဘာမဟုတ်က ဟုတ်ကတွေ သွားတိုင်တာလဲ "
ဒေါ်စာဥကြီးသည် ကျွန်တော့်ကို သူ့အခန်းတွင်းမှ တွန်းထုတ်သည်။ သူ့အခန်းတံခါးကို မပိတ်မီ ကျွန်တော့်အတွက် ဝမ်းနည်းဖွယ်စကားကိုလည်း ဆိုသည်။
“ မောင့်ကို နောက်ဘယ်တော့မှ မပြောတော့ဘူး .... သိရဲ့လား၊ မောင်က နှတ်မလုံဘဲ၊ အစက ဒီက ဥစ္စာစောင့်နဲ့ ကပ်ကြီးသုံးပါးအကြောင်း ပြောပြမလို့။ အခုတော့ ဘယ်တော့မှ မပြောတော့ဘူး။ သွား ... သွား စေတနာတွေ ဝေဒနာဖြစ်တယ်”
ဒေါ်စာဥကြီးက တံခါးကို ဆောင့်ပိတ်လိုက်သောအခါ ကျွန်တော်သည် ဝမ်းနည်းပမ်းနည်း ထွက်ခဲ့ရပါ၏။
<br><br>

( ၃ ) သစ်ရွက်လက်ဆောင်
<br><br>
ယခုအချိန်ထိ ကျွန်တော်သည် ကျွန်တော်နေခဲ့သော မြို့၏ အမည်ကို မပြောရသေး။ ကျွန်တော်တို့ မြို့အမည်မှာ သန်လျင်ဖြစ်ပါသည်။ ။
သန်လျင်မြို့တော်သည် အောက်မြန်မာပြည်၏ ပြင်ဦးလွင်ဟု ဘွဲ့ရသည့် တိုင်အောင် သန့်ရှင်းစင်ကြယ်ကာ ခေတ်မီသော မြို့တစ်မြို့ဖြစ်ပါသည်။ ဘီအိုစီကုမ္ပဏီ၏ အချက်အချာဒေသဖြစ်၍ သန်လျင်မြို့သည် ပင်ကိုယ်သဘာဝ တင့်တယ်လှပခြင်း၌ ဥရောပဆန်စွာ ပြုပြင်ထားမှုကြောင့် ခေတ်မီစွာ သပ်ရပ် စနစ်ကျသော မြို့တစ်မြို့ဖြစ်သည်။
ထိုစဉ်က သန်လျင်ဆေးရုံကြီးသည် ရန်ကုန်ဆေးရုံကြီးထက်ပင် ကိရိယာတန်ဆာ ပြည့် စုံလင်သည် ဟု သတင်းပြေးသည်။ သန်လျင်ဈေးကြီးအတွင်း အမဲသားငါးရုံတွင် ယင်ကောင် မဝင်အောင် သံဇကာဆုံလည် တံခါးကြီးများ တပ်ထားသည်။
ပညာရေးအားဖြင့် တစ်ပြည်လုံးမှ ကြေးရတတ်သားသမီးများ လာရောက်အပ်ရသည်အထိ နာမည် ကြီးသော စိန်ဂျော့ဂျက် သာသနာပြုကျောင်းကောင်းအပြင် ဟံသာဝတီခရိုင်၌ တစ်ခုတည်းဖြစ်သည့် အမေရိကန် မက်ဒသစ် ဟိုက်စကူးကျောင်းကြီးလည်းရှိသည်။ ။
ဘီအိုစီကုမ္ပဏီ ကြီးစိုးရာမြို့ဖြစ်သဖြင့် သန်လျင်မြို့ အပါအဝင် ဟံသာဝတီခရိုင်၏ အရေးပိုင်၊ ရာဇဝတ်ဝန်ဆိုလျှင် ဘိလပ်သားအစစ်များ ဖြစ်လေ့ရှိ၏။ ခရိုင်ဆရာဝန်ဆိုလျှင်လည်း ဘိလပ်သားစစ်စစ်ပင် ဖြစ်သည်။
ကျွန်တော့်ဖေဖေ ဒေါက်တာဦးသက်ဖေသည် ဘိလပ်ပြန်မဟုတ်သော်လည်း ဘုံဘေတက္ကသိုလ်ထွက် ဆရာဝန်ကြီးတစ်ဦးဖြစ်သည်။ ထို့ကြောင့် ကိန်းခန်းကြီးသော သန်လျင်ဆေးရုံကြီးတွင် လက်ထောက် ဆရာဝန်ကြီးတစ်ဦးဖြစ်နေသည်။
ကျွန်တော်တို့မှာ မိဘနှစ်ပါးလုံးဘက်မှ ဘိုးဘွားဘီဘင်များ လက်ထက်ကစ၍ သန်လျင်ဇာတိ ဖြစ်သည်။ ဖေဖေသည် ဆေးရုံကြီးဝင်းအတွင်း၌ အိမ်ရသော်လည်း မနေ။ သန်လျင်သင်္ဘောဆိပ်သို့ ပြေးသော ကားလမ်းနှင့် ရုံးလမ်းထောင့်ဂါတ်နှင့် မနီးမဝေးတွင် ကျွန်တော်တို့ မိဘဘိုးဘွားပိုင် လေးဧကခန့်ကျယ်သော ခြံနှင့် တိုက် ရှိသည်။ ကျွန်တော်တို့ခြံနှင့် စပ်လျက်ရှိသော တစ်ဖက်ခြံမှာ သူဌေးပိုင်ခြံတစ်ခုဖြစ်၍ အိမ်ကောင်းကောင်း ဆောက်ကာ အရာရှိများကို ငှားရမ်းထားလေ့ရှိသည်။ ယခု ထိုတစ်ဖက်ခြံ၌ အသစ် ပြောင်းလာသော နယ်ပိုင်ရာဇဝတ်တရာသူကြီး ငှားနေသည်။ ။
တရားသူကြီးသည် ပြောင်းလာစဖြစ်သဖြင့် ကျွန်တော်တို့နှင့် တစ်ဦးနှင့်တစ်ဦး မခင်မင်ကြသေး။ သို့ရာတွင် ထိုတစ်ညက ကလေးပျောက်သည်နှင့်ပတ်သက်၍ လူကြီးချင်းမှာ ခင်မင်သွားကြသည်။
လူကြီးများထံမှ ကျွန်တော်သိရသမျှ တရားသူကြီး၌ သမီးလေးယောက်ရှိသည်ဆို၏။ သို့ရာတွင် သူတို့ အားလုံးနှင့် ကျွန်တော် မသိကျွမ်းသေး။
မိုးရွာပြီးစ တစ်နေ့လည်တွင် ကျွန်တော်သည် ကျွန်တော်တို့ခြံ အနောက်ဘက်သို့ ထွက်လာခဲ့သည်။ သန်လျင်မြို့သည် မိုးရွာပြီးစ၌ အလွန် လှပစင်ကြယ်သည်။ ရွှံ့နွံဟူ၍ မတွေ့ဖူး။ မိုးရေဆေးကြောသဖြင့် ဖွေးဖွေးနုသော သဲဖြူဖြူများသာ ရှိသည်။ မိုးရေဖြင့် စွတ်စိုသော ဤသဲဖြူတို့ဖြင့် ဆော့ကစားရသည်ကို ကျွန်တော် နှစ်သက်သည်။ ။
မြေပြင်၌ ထိုင်လိုက်၍ ခြေတစ်ချောင်းကိုကွေးပြီး ထောင်ထားပါ။ ခြေဖမိုးအပေါ်၌ သဲတို့ကိုပုံပါ။ သဲတို့သည် မုန့်စိမ်းပေါင်း အစိုင်အခဲပမာ မြင့်တက်လာသောအခါ သိပ်သည်းအောင် လက်ဖဝါးများဖြင့် ရိုက်ပေးပါ။ ထို့နောက် သတိထား၍ ညင်ညင်သာသာဖြင့် ခြေဖဝါးကို နှုတ်ယူလိုက်ပါ။ ထိုအခါ အပေါက်ဝ
တစ်ဖက်သာရှိသော အက်စကီးမိုး ရေခဲအိမ်ပမာ ခုံးခုံးလုံးလုံးသဏ္ဍာန် ကျန်ရစ်သည်။ ဤသဲအိမ်ကို ကျွန်တော်က ဗိုလ်အိမ်ဟုခေါ်သည်။ ။
မိုးရွာဆဲ ရေချိုးရသည်မှာ ပျော်စရာကောင်းသည့်နည်းတူ မိုးစဲပြီးစ သဲဖြူဖြူတို့ဖြင့် ဗိုလ်အိမ် ဆောက်တမ်း ကစားရသည်မှာလည်း ထိုစဉ်ကစာမဖွဲ့နိုင်အောင်ပင် ရွှင်မြူးဖွယ်အတိပြည့်နေ ၏။
ကျွန်တော်က ဗိုလ်အိမ်ကို ဆန်းဆန်းကြယ်ကြယ် ဆောက်တတ်သည်။ သဲဗိုလ်အိမ်၌ ပြတင်း ပေါက်များ ဖောက်ကာ မီးခြစ်ဘူး၊ စီးကရက်ဘူးများကို ပြတင်းပေါက်များအဖြစ် တပ်တတ်သည်။ ဗိုလ်အိမ် ပတ်ဝန်းကျင်ကို သဲတံတိုင်းကာ၍ ဝင်းခတ်သည်။ ဝင်းခြံအတွင်း၌ တောပန်း၊ တောပွင့်တို့ကို စိုက်၍ ပန်းခြံလည်းဖန်တီးတတ်သည်။ ။
ဗိုလ်အိမ်ဆောက်ရန် ရည်ရွယ်ချက်ဖြင့် ထွက်လာခဲ့သော ကျွန်တော်သည် ခြံအပြင်ဘက် မြရာပင်ကြီး တစ်ပင်အောက်မှာ တွေ့ရသောသဏ္ဍာန်ကြောင့် ခြေလှမ်းများ တုံ့သွားသည်။
မြရာပင်ခြေကို မှီ၍ ကောင်မလေးတစ်ယောက်သည် အဝေးသို့ ကြည့်နေသည်။ ငေးကြည့်ရာဆီ၌ ရွှေကင်းသည့်အပြင် ရာသီဥတုဒဏ်ကြောင့် မှိုင်းညိုနေသော ကျိုက်ဗောဓိစေတီတော်ကြီးကို ဖူးတွေ့နိုင်သည်။
ကျွန်တော်သည် သူ့အနီးသို့ ချဉ်းကပ်သွားသည်။ အနီးရောက်သောအခါမှ ကျွန်တော် အံ့သြရ ပြန်သည်။
ကောင်မလေးသည် ကျွန်တော့်ထက် ငယ်သည်။ သို့ရာတွင် သူ့လက်တွင်း၌ စာအုပ်တစ်အုပ်ရှိ၍ ဘေး၌လည်း အခြားတစ်အုပ် ရှိသေးသည်။ ကျွန်တော့်အား အံ့အားသင့်စေဆုံးမှာ သူ့မျက်နှာပေါ်မှ ကျွဲကော်ကိုင်း မျက်မှန်ကြီးဖြစ်သည်။
ကျွန်တော် သူ့အနီးသို့ ရောက်သောအခါ သူက မော့၍ မျက်မှန်ကြီးဖြင့် ကြည့်သည်။ ကျွန်တော်တို့ နှစ်ဦးသည် အတန်ကြာစွာ စကားမပြောဘဲ တစ်ဦးကိုတစ်ဦး စိုက်ကြည့်နေမိသည်။ ကျွန်တော်က စတင် နှုတ်ဆက်သည်။
“ ဘာလုပ်နေတာလဲ ” သူကလက်တွင်းမှ စာအုပ်ဆီ ကြည့်၍ ပြန်ဖြေသည်။ “ ကဗျာဖတ်နေတာ ” “ ဘာရယ် ...” သူက ကျွန်တော့်ကို မျက်မှောင်ကြုတ်ကြည့်ကာ ထပ်ဖြေသည်။ “ ကဗျာဖတ်နေတာ ...” “ ကဗျာဆိုတာဘာလဲ ”
မချောလေးက ပြန်မဖြေဘဲ သူ့ လက်တွင်းမှ စာအုပ်ကို ထိုးပေးသည်။ ကျွန်တော်က တတ်သရွေ့၊ မှတ်သရွေ့ ဖတ်ကြည့်သည်။ ဘာမျှတော့ နားမလည်။ သို့ရာတွင် ခပ်တည်တည်ပင် စာအုပ်ကိုပြန်ပေးပြီး မေးသည်။ ။
“ နင် မျက်စိမှုန်လို့ မျက်မှန်တပ်ထားတာလား ”
ပထမဦးစွာ သူကလေးက ရယ်သည်။ ရယ်ရင်း မျက်မှန်ကို ဖြုတ်၍ မျက်မှန်ကွင်းအတွင်းသို့ သူ့လက်ညှိုးဖြူဖြူလေးကို ထိုးပြသည်။ လက်ညှိုးလေးသည် မျက်မှန်ကို ဖောက်၍ ထွက်လာသည်။ မှန်မရှိသော မျက်မှန်ပါတကား .....။ ကျွန်တော်လည်း သဘောကျစွာ ရယ်၏။
သူကလေးသည် မှန်မရှိသော မျက်မှန်ကို ပြန်တပ်လိုက်ပြီး ခပ်တည်တည်ဖြင့် ကျွန်တော့်အား မေးသည်။ ။
“ နင့် နာမည် ဘယ့်နှယ်ခေါ်လဲ ” “ မောင် ...”
“ ဘာရယ် ... မောင် ..၊ မောင်မောင် ဟုတ်လား ”
“ မောင် မောင် မဟုတ်ဘူး၊ မောင် .....။ ငါ အဖေရော၊ ငါ အမေကရော၊ ငါဆရာမကရော မောင်လို့ပဲ ခေါ်တယ် "
မချောလေးက ဘာကို သဘောကျသည်မသိ ပြုံးသည်။ ကျွန်တော်က ခေါင်းညိတ်ရင်း ပြန်မေး၏။ “ နင့်နာမည်ကကော ”
“ ဘာရယ် ... ခိုင်၊ တစ်လုံးတည်းပဲလား ” ခိုင်သည် စဉ်းစားသယောင် တွေဝေပြီးမှ ပြန်ဖြေသည်။ “ တစ်လုံးတည်းတော့ မဟုတ်ဘူး၊ သူတို့ခေါ်သလိုခေါ်ရင် နှစ်လုံးခေါ်လို့ ရတယ် " “ သူတို့ဆိုတာ ဘယ်သူလဲ ” “ တို့အိမ်က လူကြီးတွေပေါ " ။ “ လူကြီးတွေက ဘယ်လိုခေါ်လဲ ..” “ မိခိုင် ... နင်တစ်လုံးတည်း မခေါ်ချင်ရင် ငါ့ကို မိခိုင်လို့ ခေါ်ပေါ့ ” ကျွန်တော်က သူ့ကို စေ့စေ့ကြည့်ရင်း ခေါင်းခါပြသည်။ “ မိခိုင်လို့ မခေါ်ချင်ပါဘူး။ ခိုင်လို့ပဲ မောင်ခေါ်မယ်။ မောင့်ကိုလည်း မောင်လို့ပဲ ခေါ်ရမယ်နော် ...” ခိုင်က ပြုံးပြုံးလေး ခေါင်းညိတ်သည်။
မိတ်ဆွေဖွဲ့ပြီးသော ကျွန်တော်က ကျေကျေနပ်နပ်နှင့် ခိုင့်ဘေးတွင် ဝင်ထိုင်သည်။ ဝင်ထိုင်ရင်းလည်း ခိုင့်ကို ခြေဆုံး၊ ခေါင်းဆုံးကြည့်မိသည်။ ခိုင်က ပြန်ကြည့်သောအခါ ကျွန်တော်က ပြုံးပြသည်။ ထိုအခါ ခိုင်က ပြန်ပြုံးသည်။ ဤသို့ သုံးလေးခါ အပြန်အလှန် ပြုံးပြပြီးသောအခါ ကျွန်တော်တို့ ရင်းရင်းနှီးနှီး ဖြစ်သွားပြီး ရဲရဲတင်းတင်း ရှိလာသည်။ ။
“ အဲဒီမျက်မှန်အပျက်ကြီး ဘာလို့တပ်ထားတာလဲ ” ၊ “ မျက်မှန်အပျက်ကြီးမဟုတ်ပါဘူး၊ ခိုင့် ဘိုးဘိုး မျက်မှန်အဟောင်းကြီးပါ " “ အင်းလေ ... ခိုင်က ဘာလို့ မျက်မှန်အဟောင်းကြီး တပ်ထားရတာလဲ " ခိုင်၏ မျက်နှာလေးသည် မသိမသာညှိုးကျသွားသည်။ အတန်ကြာမှ လေးလေး,လေး ဖြေသည်။
" ဘိုးဘိုးက စာဖတ်ရင် မျက်မှန်ကြီးနဲ့ ဖတ်တယ်။ စာကြီးကြီးဖတ်ရင် မျက်မှန်ကြီးကြီး တပ်ရတယ် ...”
ဒီအချက်ကိုမူ ကျွန်တော်က မှန်ကန်ကြောင်း ထောက်ခံမိပါသည်။ ။
“ အေး ... ဟုတ်တယ်၊ စာကြီးကြီးဖတ်ရင် မျက်မှန်ကြီးကြီးတပ်ရတယ်။ မောင့်ဖေဖေ ဖတ်တဲ့ စာအုပ်တွေက အကြီးကြီးတွေပဲ။ ဖေမျက်မှန်ကြီးလဲ အကြီးကြီးပဲ ”
ခိုင်သည် ဘာမျှပြန်မပြောဘဲ သူ့စာအုပ်ကိုသာဖွင့်၍ စာမျက်နှာများ လှန်၏။ “ အဲဒါဘာစာအုပ်လဲ " * ကဗျာ ” “ အဲဒီ ကဗျာဆိုတဲ့စကားကို ငါ နားမလည်ဘူး ” “ ဒါဖြင့် နားထောင်၊ ခိုင်ဖတ်ပြမယ် ” ၊
ခိုင်သည် စာမျက်နှာများ ဆက်လှန်သည်။ တစ်နေရာ ရောက်သောအခါ ခဲတံအနီဖြင့် လိုင်းကား ထားသော စာပိုဒ်များကို ဖတ်ပြသည်။
“ အနုမြသွင်၊ တောတစ်ခွင်လည်း၊ ပြောင်စင်မလွင်၊ ကျန်သေးလင့်လျက်၊ စက်ဖြင့် ဟူးဟူး၊ မြူးကာခုန်မဲ၊ ဓါဟုတ်ဘဲကို၊ မွန်းလွဲခြည်ငြိမ်း၊ ညချမ်းယိမ်းက၊ ထစ်ခြိမ်းမည်းညို၊ ရွာအံ့သို့ လျှင် ...” “ အဲဒါဘာလဲ " “ နေဦး ... နေဦး ငါ ဆက်ဖတ်ဦးမယ် ” ခိုင်သည် ဆက်လက်၍ အခြားမျဉ်းသားထားသော စာပိုဒ်ကို ဖတ်ပြသည်။
* ရတုလလျှင်၊ စိတ္တခါလည်၊ နွေပြန်သည်မူ၊ ရွှေ ရည်ကားတော၊ ရစ်နှောမိုးသား၊ ကြုံဝါးကြိမ်ကြိမ်၊ တိမ်မူခုနှစ်၊ ရှစ်စင်မပြည့် ၊ ယွန်းတည့် ပတ်ခွေ၊ ရေရှေ့လေနှင့် ...” ကျွန်တော်သည် ခိုင် ဘာတွေဖတ်နေသည်ကို အဓိပ္ပါယ်မပေါက်သေး။ ထို့ကြောင့် ထပ်မေးရသည်။ ။ “ င် အခုဖတ်နေတာတွေ မောင်နားမလည်ဘူး။ အဲဒါဘာတွေလဲ ..”
ခိုင်သည် သူ့မျက်တောင်ကော့ကလေးများကို ခတ်ကာခတ်ကာ ခေတ္တစဉ်းစားနေသည်။ အတန်ကြာမှ ပြန်မေးသည်။
“ မောင်ဘယ်နှစ်တန်းလဲ ” “ လေးတန်း " “ အဲဒီစာတွေ မဖတ်တတ်ဘူးလား ...” “ ဟင့်အင်း ... ခိုင်ကော ဖတ်တတ်သလား ” ခိုင်သည် ပြုံးရယ်လျက် ကျွန်တော့်ကိုကြည့်သည်။ ထို့ နောက် အမှန်ကို ဝန်ခံသည်။
“ စာလုံးပေါင်းဖတ်ရင် နည်နည်းတော့သိတာပေါ့ .....။ ဒါပေမယ့် ခိုင်က ဒါတွေကို အလွတ်ရ နေတာ ... ဘိုးဘိုးက ရွတ်ရွတ်ပြတာကိုး ...။ အခု နင့်ကို ခိုင်က ဖတ်ပြတာ မဟုတ်ဘူး၊ အလွတ်ရတာ ရွတ်ပြတာ ”
ထိုအခါမှ ကျွန်တော်သည် သဘောပေါက်သွား၏။ “ အဲဒါတွေက ဘာဆိုလိုတာလဲ " ခိုင်သည် အပေါ်နှုတ်ခမ်းကို အောက်သွားလေးဖြင့် ခဲ၍ တွေတွေလေး စဉ်းစား၏။
“ ဘိုးဘိုးက ပြောတာပဲ အဲဒါ မိုးဦးကျအကြောင်းတဲ့။ သစ်ပင်ပေါ်မှာ တချို့အရွက်တွေက စိမ်းပြီး၊ တချို့က ဝါနေတယ်တဲ့၊ မိုးမရွာခင် လေက တိုက်တယ်တဲ့၊ လေတိုက်တော့ သစ်ရွက်တွေ ကြွေတာပေါ့ .....။ နောက်ဆုံး ဟောဒီမှာ တစ်အုပ်ရှိသေးတယ် ” ၊
ခိုင်သည် ဘေးမှ စာအုပ်ကို ကောက်ယူပြီး စာမျက်နှာများကို လျှောက်လှန်ပြသည်။ မျဉ်းသား ထားသော စာပိုဒ်များမြင်သော် ရွတ်ပြပြန်၏။
* လေခမြေသက်၊ ဈာန်ဝိတက်သို့၊ သစ်ရွက်ရော်ရီ၊ ဣန္ဒာနီဝယ်၊ သိဂီတစ်ဝက်၊ ဖက်၍ဆေးစုံ၊ ခြယ်သောပုံသို့ ...” “ အဲဒါကကော ဘာတဲ့လဲ “ အဲဒါလည်း သစ်ရွက်ကြွေတာပဲ၊ သစ်ရွက်ကြွေတာဟာ ရသေ့ဈာန်လျှောသလိုပဲတဲ့ ” ဤအကြိမ်တွင်မူ ကျွန်တော်က ပြုံးမိသည်။
“ ရသေ့ ဈာန်လျှောတာက သစ်ရွက်ကြွေလို့ မဟုတ်ပါဘူးဟာ .. ငါတွေ့ဖူးတာတော့ တစ်ခါတည်း ငိုတာပါ
“ ရသေ့ဈာန်လျှောတာ မောင်တွေ့ ဖူးတယ် .....ဘယ်မှာ တွေ့ ဖူးသလဲ " “ ဇာတ်ထဲမှာ ” ၊ “ ဇာတ်ထဲမှာ ...”
“ ဟုတ်တယ် ဇာတ်ထဲမှာ .. ဘဲပေါင်းကြီးဇာတ် ” ခိုင်သည် နှစ်ခြိုက်စွာရယ်လျက် မေးသည်။ “ ဘဲပေါင်းကြီးဇာတ် ”
“ ဟုတ်တယ်၊ ငါတော့ အဲလိုမှတ်ထားတာပဲ၊ အဲဒီဇာတ်ထဲမှာ မင်းသမီးက အဲ ... မင်းသမီး၊ ဘဲ ...။ မင်းသားကတော့ ရသေ့လုပ်တယ်။ ရသေ့က စက်ဘီးစီးပြီး ဆွမ်းခံကြွတာ။ ပြီးတော့ ထိုးကျလာတာပဲ။ မင်းသမီး ပေါင်ပေါ်တာ မြင်လို့တဲ့ " ။
“ မင်းသမီး ပေါင်ပေါ်တာ မြင်တာနဲ့ ဘာဖြစ်လို့ ထိုးကျရတာလဲ ”
“ မောင်လည်း အဲဒါစဉ်းစားနေတာပဲ။ ဘာပြုလို့ ထိုးကျရသလဲ ..။ ပြီးတော့ မင်းသားက ငိုနေတာ ...။ သူငိုတာ မောင်မှတ်မိတယ် ...။ ဆိုပြမယ် နားထောင်မလား ”
“ ဆိုလေ ...” ကျွန်တော်က အသံနေအသံထားဖြင့် ဆိုပြ၏။ “ ငါယုတဲ့ မာတုဂါရယ် ... ငါခုနေ မြင်စမ်းချင်ရဲ့ လေး ” “ အဲဒါ ဘာပြောတာလဲ ”
“ မင်းသား ငိုတာလေ ..။ ပြီးတော့ ကျောင်းပြန်ရောက်သွားတော့ ထမင်းမစားဘဲ လှိမ့်ငိုနေတာပဲ။ သူငိုတာကလည်း (ဘယ်ပေါင်ကြီး၊ ဘယ်ပေါင်ကြီး)နဲ့ ငိုတယ်။ အဲဒီတုန်းက ဖိုးသူတော်လူပြက် ထွက်လာတယ်။ ဖိုးသူတော်က ဟာ ... ရသေ့လေး ဘဲပေါင်းစားချင်လို့ ငိုနေတယ်လို့ ပြောတယ်။ သိပ်ရယ်စရာကောင်းတာပဲ။ မောင်က အဲဒါ ဘဲပေါင်းကြီးဇာတ်လို့ မှတ်ထားတယ် ” ၊
ခိုင်သည် ကျွန်တော်ပြောသည်ကို အလွန်သဘောကျဟန် ရယ်သည်။ ကျွန်တော်က ရဲနေသော ခိုင့်မျက်နှာလေးကို နှစ်သိမ့်စွာ ပြန်ကြည့်မိသည်။ ခိုင့် အသားမှာ ဝါဝါလေးဖြစ်သည်။ ပါးမို့မို့လေးများပေါ်ဝယ် အကြောစိမ်းလေးများကို မြင်ရသည်။ ဂါဝန်ပန်းရောင်လေးဝတ်ထားသဖြင့် ခိုင်သည် ကော်ရုပ်လေးလို လှပနေသည်။ ကျွန်တော်သည် သတိရ၍ ရုတ်တရက် မေးမိသည်။
“ ခိုင် ဟိုဘက်အိမ်က တရားသူကြီးရဲ့ သမီးလား ” ခိုင်က ခေါင်းညိတ်၏။ “ ဒါဖြင့် ဟိုနေ့က ပျောက်သွားတာ ခိုင်လား ...” ခိုင့် မျက်နှာလေးသည် အနည်းငယ် မှန်သွားသည်။
“ ပျောက်သွားတာ မဟုတ်ပါဘူး ...။ လေတိုက်လို့ သစ်ရွက်ကြွေတာ လိုက်ကောက်တာ။ နောက်တော့ မျက်စိလည်သွားတာပဲ။ မိုးတွေက ရွာပြီး မိုးကြိုးတွေက ပစ်တော့ ... ခိုင်လန့်ပြီး ဘာဖြစ်သွားလဲ မသိပါဘူး။ ပျောက်သွားတာ မဟုတ်ပါဘူး ..”
“ ခိုင်က ဘာလုပ်ဖို့ သစ်ရွက်ကြွေတာ လိုက်ကောက်ရတာလဲ ” “ သစ်ရွက်ဝါဝါကလေးတွေက သိပ်လှတယ်။ သစ်ရွက်ဝါဝါကလေးတွေ အများကြီး စုတယ် ...” ကျွန်တော်သည် ခိုင့်ကို အံ့သြစွာ ကြည့်နေမိရာမှ သတိရ၍ မေးမိသည်။ “ ခိုင် ပီယာနို တီးတတ်သလား ...” ခိုင်က ခေါင်းခါသည်။
“ မောင်တော့ တီးတတ်တယ် ...။ သစ်ရွက်ဝါဝါတွေ ကြွေတဲ့သီချင်းတွေ အများကြီး ရှိတယ် ...။ ခိုင် နားထောင်မလား ..”
“ နားထောင်မယ်လေ ဘယ်မှာလဲ ...” “ လာ ... လာ .. မောင်တို့အိမ် လိုက်ခဲ့၊ မောင် တီးပြမယ် ..” ခိုင်သည် သူ့စာအုပ်ကလေးများကို ယူ၍ ကျွန်တော်နှင့် အတူ အိမ်ဆီသို့ လိုက်ခဲ့သည်။
ကျွန်တော်သည် ခိုင့်ကို ပီယာနိုဆီသို့ ခေါ်သွား၍ အစမ်းအဖြစ် သာဆန်းရဂုံဘေ တေးသွားကို တစ်ပိုဒ်တီးပြသည်။ ထို့နောက် မဟာဂီတစာအုပ်ကို လှန်၍ စာသားကို ပြသည်။
“ အစဆိုရင် ခိုင် လိုက်ဆိုတတ်ဦးမှာ မဟုတ်ဘူး။ ဒါပေမယ့် မောင် ဆိုပြမယ်၊ နားထောင်ကြည့် ...။ သာဆန်းငယ်တဲ့ ရဂုံ တွေ၊ ညင်းပြေပြေ လေပြည်လောင်း ... ညှာခြေစိမ်းရင့် မောင်း ...။ ညောင်းရွက် ကယ်တဲ့ ကြွေလေဟန် မြညှာရွှေရင်စံ ...”
" သစ်ရွက်ကြွေတဲ့ သီချင်းပဲ ခိုင်၊ ကြိုက်လား ...” ခိုင်သည် ဟော့ဟဲယားဆံပင်လေးများ ငြိမ့်ငြိမ့်လှုပ်သွားအောင် ခေါင်းညိတ်ပြသည်။ ကျွန်တော်က စာအုပ်ကို ခိုင့်လက်ထဲ ပေး၍ သီချင်းကို အစ၊ အဆုံး တီးပြသည်။
သီချင်းအဆုံး၌ ခိုင်၏မျက်နှာလေးမှာ ပြုံးလျက်ရှိသော်လည်း ကြည်နူးသာယာမှုကြောင့် မျက်လုံး ကလေးများတွင် မျက်ရည်ကလေးများ ဝဲနေသည် ။
“ ဒီသီချင်းကို ခိုင် သဘောကျလား ...” “ သိပ်သဘောကျတာပဲ၊ ခိုင်လည်း အဲဒီလို တီးတတ်ချင်တယ်။ ခိုင့်ကို သင်ပေးမလား ...”
" ဪ ... ခိုင်ကလည်း ချက်ချင်း ဘယ်တီးတတ်မလဲ။ မောင်က (၈) နှစ်သားကတည်းက သင်လာရတာ ...”
“ ဟင့် အင်း ... ခိုင် အခု တီးတတ်ချင်တယ် ....”
ခိုင်သည် သူ့လက်ချောင်း သေးသေးလှလှလေးများဖြင့် စန္ဒယားခလုတ်များပေါ် ဟိုနှိပ်ဒီနှိပ် နှိပ်ကြည့်သည်။ မနေနိုင်တော့သော ကျွန်တော်က သူ့ကို ကုလားထိုင်ပေါ် ထိုင်ခိုင်း၏။ ထို့ နောက် စိတ်ကျေနပ်စေရန် အခြေခံသင်ခန်းစာများကို အနည်းငယ် သင်ပြရသည်။
" ဟောဒီခုံမှာ ကြည့်စမ်း .. သော့ပေါက် တွေ့လား။ အဲဒီတည့်တည့်က ခလုတ်တွေ ကြည့်စမ်း၊ ဟောဒီ ပူးနေတဲ့ အနက်နှစ်လုံးကို မှတ်ထား။ ဘယ်ဘက်အနက်နှစ်လုံးရဲ့ ဘယ်ဘက်အောက်က အဖြူကို (စီ)လို့ မှတ်ထား။ သူ့ညာဘက်ခလုတ်အဖြူက (ဒီ)။ နောက်တစ်ခုက (အီး)။ နောက် (အက်ဖ်)။ နောက် (ဂျီ) ဟုတ်ပလား ...”
ခိုင်က ခေါင်းညိတ်သည်။ ။
“ (စီ)ခလုတ်ကို လက်မတင်၊ (ဒီ)မှာ လက်ညှိုးထား၊ (အီး)ခလုတ်မှာ လက်ခလယ်ထား၊ အဲ ... အဲ ခိုင်က သဘောပေါက်သားပဲ။ အဲလိုထား။ ဟုတ်ပြီ လက်မနဲ့ နှိပ်လိုက်စမ်း၊ ပြီးတော့ (ဝမ်း)လို့ဆို ...”
ကျွန်တော် ခိုင်းသည့်အတိုင်း ခိုင်က လုပ်သည်။
" လက်မနဲ့ နှိပ်ပြီး (ဝမ်း)လို့ ဆိုပြီးရင် (တူး၊ သရီး၊ ဖိုး) ဆက်ဆို။ လုပ်ကြည့်စမ်း ...။ ဝမ်း၊ တူး၊ သရီး၊ ဖိုး ...”
ခိုင်သည် လက်မဖြင့် (စီ)ခလုတ်ကို နှိပ်ရင်း (ဝမ်း)ဟု တစ်ပြိုင်နက်ဆို၍ တူး၊ သရီး၊ ဖိုးကို ဆက်ဆိုသည်။ ။
ခိုင်သည် ကျွန်တော် ညွှန်ပြသမျှ စိတ်ရှည်လက်ရှည် လိုက်လုပ်သည်။ ။
၁၀-မိနစ်ခန့် ကြာသောအခါ ခိုင်သည် ပီယာနိုအခြေခံဖြစ်သော ဆင်မီးဘရိဖ်ကို ဘယ်ညာ တီးတတ် သွားသည်။ ဤမျှ တီးတတ်သည်ကိုပင် စိတ်ကျေနပ်သွားသည်။ ။
နောက်ထပ် မိနစ် ၂၀-ခန့် ကျင့်ပြီးသောအခါ ခိုင်သည် ကျွန်တော့်ကို နှတ်ဆက်ပြန်သွားသည်။ ကျွန်တော်သည် ပီယာနိုခုံ၌ ထိုင်ရင်း ဟိုနှိပ်၊ သည်နှိပ် နှိပ်နေ၏။ အတန်ကြာတွင် ခိုင် ပြန်ပေါ်လာသည်။ ခိုင့်လက်တွင်း၌ အစိမ်းရောင် လွယ်အိတ်လှလှလေးတစ်လုံး ပါလာသည်။
| ကျွန်တော် အံ့အားသင့် နေခိုက် ခိုင်က ဆိုသည်။
“ ခိုင် လူများဆိုရင် ဘယ်သူ့ကိုမှ မပေးဘူး။ ခိုင် တမင်ရွေးကောက်ပြီး ဖယောင်းနဲ့ တိုက်ထားတာ။ မောင့်ကို တစ်ဝက်ပေးမယ် ရော့ ..." ။
ကျွန်တော်က ဘာများနည်းကို ကြည့်မိသည်။ ခိုင်က သစ်ရွက်ဝါတစ်ဆုပ်ကို အိတ်တွင်းမှ ရိုက်၍ ပီယာနိုခုံပေါ်သို့ တင်ထားပြီး ထွက်ပြေးသွားသည်။ ။
ကျွန်တော်သည် သစ်ရွက်လေးများကို ကြည့်မိသည်။ အလွန်လှပသော တမာရွက်ကလေးများ ဖြစ်သည်။ ခိုင် တမင်ရွေးထား၍လော မသိ။ သစ်ရွက်အားလုံး၌ အညိုကွက် မပါ။ အားလုံးဝင်းနေသော ရွှေရောင်ရှိ၏။ ဖယောင်းတိုက်ထားသဖြင့်လည်း ကော့ကော့မာမာနှင့် အရောင်လက်ကာ ရှိနေသည်။
ကျွန်တော်သည် စိတ်တွင်း၌ ကြည်နူးလာပြီး သာဆန်းရဂုံဘွေပတ်ပျိုးကို အစမှ ပြန်တီးသည်။ မည်သို့မျှ အဓိပ္ပါယ် မပေါက်။ အရသာလည်း မခံတတ် ..။ ယခုမူ မိခိုင်ကြောင့် သီချင်း၏ အရသာကို နုနယ်သော နှလုံးသားတွင် ရေးရေးဝါးဝါး ထင်လာသည်။ ။
.. စိန်ချပ်ရုံ မှုန်ရွှေဝတ်ကယ် ... လေညွှတ်လာလို့ယိုင်၊ ကြွေလစုံမြိုင် ... တွေကိုင်ကာမော၊ ဖြေနိုင်အောင် ... အို မောင်မယ်။ သံစာစာ ကျူးလာဖော်ချင်းနွှဲ။


                    </h1>
				</div>

			</div>
		</div>
	</section>
	<!-- end home -->

	
	<!-- end content -->
				<!-- footer copyright -->
				<div class="col-12">
					<div class="footer__copyright">
						<small><a target="_blank">Develop By Kyaw Thiha Soe</a></small>
					</div>
				</div>
				<!-- end footer copyright -->
			</div>
		</div>
	</footer>
	<!-- end footer -->

	<!-- JS -->
	<script src="js/jquery-3.3.1.min.js"></script>
	<script src="js/bootstrap.bundle.min.js"></script>
	<script src="js/owl.carousel.min.js"></script>
	<script src="js/jquery.mousewheel.min.js"></script>
	<script src="js/jquery.mCustomScrollbar.min.js"></script>
	<script src="js/wNumb.js"></script>
	<script src="js/nouislider.min.js"></script>
	<script src="js/plyr.min.js"></script>
	<script src="js/jquery.morelines.min.js"></script>
	<script src="js/photoswipe.min.js"></script>
	<script src="js/photoswipe-ui-default.min.js"></script>
	<script src="js/main.js"></script>
</body>

</html>